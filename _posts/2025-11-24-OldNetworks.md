---
layout: post
title: רשתות דור 2 ו3 נסגרות. מה זה אומר?
---

לפני כמה ימים פורסם שאדם באוסטרליה מת לאחר שניסה להתקשר לשירותי החירום מטלפון שהיה לכאורה תקין ומחובר לרשת, ולא הצליח. איך זה קשור אלינו?


<img src="https://aiv-dev.com/he-IL/assets/images/AustralyOldNetwork.jpg" width="25%" />

*The Guardian - צילום מסך*

לפני כמה ימים התפרסם סיפור נוראי; אדם באוסטרליה הרגיש לא טוב, וניסה לחייג לשירותי החירום (000, באוסטרליה), ולא הצליח. כעבור כמה זמן הוא מצא טלפון חלופי, והתקשר לשירותי החירום. אבל זה היה מאוחר מידי - עד שהם הגיעו, הוא כבר מת. בחינת המקרה העלתה תוצאות משונות: הטלפון שלו היה תקין, הייתה לו קליטה, וחברת הסלולר לא דיווחה על תקלות ברשת שלה. אז... מה בעצם קרה?

לפי הדיווחים ברשת, המכשיר שהיה לו הוא מכשיר Galaxy S7, שהוא מכשיר די ישן, ולא תמך בפרוטוקול של שיחות החירום. אם אני מבין נכון - וכך גם דווח בAndroid Authority, הבעיה הייתה שהמכשיר הזה, על אף שתומך ב4G וVoLTE, מוציא שיחות חירום רק בדור 3 - ובאוסטרליה כבר נסגרו רשתות דור 3. הוא המשיך להשתמש בטלפון, גם לאחר ההודעות שחברות הסלולר שלחו וסגירת הרשתות בפועל, כי בשימוש השוטף, שיחות VoLTE עבדו לו היטב. אבל ברגע האמת, בשיחת חירום... זה לא עבד.


ואיך כל זה קשור אלינו?
כידוע, בחצות הלילה שבין י"א טבת תשפ"ו לי"ב טבת תשפ"ו (סוף השנה הלועזית), יסגרו רשתות דור 2 ו3 בישראל. כתבתי על כך בעבר, וגם פרסמתי באתר דף מפורט על הרפורמה עם רשימות המכשירים הפשוטים התומכים בדור 4 וVoLTE. [מומלץ לקרוא!](https://aiv-dev.com/pages/he-IL/4Greform.html)

אבל... כפי שמתברר, אותה בעיה שהייתה באוסטרליה - קיימת גם בישראל, ושיחות חירום במכשירים רבים עובדים רק ברשתות דור 2 ו3. משיחותי עם מספר יבואנים בתחום, יש בלבול בשוק וחוסר הבנה מה בדיוק עומד לקרות, וזה לצערי  מכיוון שככל הנראה משרד התקשורת לא פרסם נהלים נרחבים לציבור. מה שמצאתי בעבר, כשחיפשתי, זה רק ההודעה על הרפורמה עצמה - בלי מידע מפורט איזה תדרים ופרוטוקולים אמורים להתמך באיזה דור וכדומה.
עוד בעיה, היא מכשירי IoT - למשל, שערים אלקטרוניים, שברובם מבוססים על דור 2. 

לאחרונה, התחילו היבואנים השונים לנסות לסדר את הבעיה הזו, ובינתיים ישנם דיווחים סותרים מה יקרה:

האם ישארו תדרי דור 2 ו3 בשימוש מוגבל רק לשיחות חירום וIoT בפריסה מלאה (אך תדרים ספציפיים מאוד), או שהרפורמה תהיה מדורגת - במקום שיבוטלו לגמרי דורות 2 ו3, הסגירה הסופית תדחה בכמה חודשים ובחודשים הראשונים יסגרו חלק מהתדרים - וכן תבוטל הנדידה, כלומר, אם חברת הסלולר של המשתמש לא תומכת בדור 3 באיזור מסויים, על אף שיש לחברות אחרות, אז הוא ינותק מהרשת (בניגוד להיום, שהוא עובר לרשת של חברת הסלולר השניה)?

ימים יגידו.