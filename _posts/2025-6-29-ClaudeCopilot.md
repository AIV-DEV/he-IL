---
layout: post
title: Houston, we have a problem
---

"Houston, we have a problem" אמרו האסטרונאוטים של אפולו 13 אחרי הפיצוץ.
כמה מינורי זה נשמע... יש לנו בעיה, וזה הכל.
למעשה, הם אמרו "Okay, Houston ... we've had a problem here" כלומר, רק הייתה לנו בעיה. בפועל, פיצוץ מיכל החמצן גרם לביטול המשימה וחזרת אנשי הצוות לכדור הארץ.
קור הרוח שבו המשפט נאמר, גרם לו להפוך להיות אייקוני.

**יוסטון, לאנושות יש בעיה.**
ולבעיה קוראים AI.


כשWindows 11 רק הוכרז, הצטרפתי לWindows Insiders. רציתי לקבל אותו כמה שיותר מהר. זה היה נחמד, ממשק חדש ומרענן, אבל בהתחלה לא היה שום הבדל מWindows 10. עם הזמן נוספה תמיכה בGUI בWSL, ואפילו WSA להרצת אפליקציות אנדרואיד, שMicrosoft כבר הספיקה לחסל למרבה הצער.
הספקתי כבר לעזוב את תוכנית הInsiders, לחזור ולעזוב שוב כמה פעמים. כשקניתי מחשב חדש לפני כשנה וחצי, החלטתי שהוא רק עם Windwos יציב. אבל אני עדיין ממשיך לקבל את הניוזלטר של Windows Insiders. בשבוע האחרון קיבלתי מהם מייל על התכונות החדשות שאמורות להשתחרר.
ואיך לא?

כמעט הכל AI.
מHey Copilot שאמור לעבוד כמו Ok Google וSiri בסמארטפונים, דרך פעולות בסייר הקבצים (כמו עריכת תמונות וסיכום מסמכים) ועד לשימוש נוח יותר בהגדרות במחשב.
לא יודע מה איתכם, אבל אני לא רוצה עוד מיקרופון שיאזין לי 24 שעות ביממה. מי שרוצה להבין מה חלק מהבעיות בזה, מוזמן להאזין לפרק "[אלקסה, את מקשיבה לי?](https://www.osimhistoria.com/osim-tech/osim-tech-ep37)" של "עושים טכנולוגיה" מאת יובל דרור.
אני גם לא רוצה שמודל AI יסרוק את כל התמונות, המסמכים ושאר הקבצים שלי.
כמה מוזר, אבל אני רוצה שהמידע שלי, ישאר שלי. אולי תגידו, אבל מה הבעיה, בטוח יהיה אפשר לכבות את זה בהגדרות, לא?

קודם כל, אני ממש לא בטוח.
אבל גם בשלב שזה עדיין אפשרי על הנייר, איך לומר... זה לא בדיוק עובד. המשתמשים מדווחים שCopilot פשוט [מפעיל את עצמו מחדש](https://www.ittime.co.il/microsoft-copilot-ai-turns-itself-back-on/), גם אחרי שהם כיבו אותו


ויודעים מה? אפילו זה לא מספיק דיסטופי.

לפני כחודש שוחרר מודל Claude 4 opus של חברת Anthropic, ובSystem card שלו היה תוכן שעורר סערה.
(אני מצטט מתוך טקסט של רועי צזנה, ממליץ בחום לקרוא את [הטקסט המלא](https://www.facebook.com/roey.tzezana/posts/%D7%90%D7%A0%D7%AA%D7%A8%D7%95%D7%A4%D7%99%D7%A7-%D7%A9%D7%97%D7%A8%D7%A8%D7%94-%D7%90%D7%AA%D7%9E%D7%95%D7%9C-%D7%90%D7%AA-%D7%94%D7%92%D7%A8%D7%A1%D7%94-%D7%94%D7%97%D7%93%D7%A9%D7%94-%D7%91%D7%99%D7%95%D7%AA%D7%A8-%D7%A9%D7%9C-%D7%94%D7%91%D7%99%D7%A0%D7%94-%D7%94%D7%9E%D7%9C%D7%90%D7%9B%D7%95%D7%AA%D7%99%D7%AA-%D7%A9%D7%9C%D7%94-%D7%A7%D7%9C%D7%95%D7%93-%D7%90%D7%95%D7%A4%D7%95%D7%A1-4-%D7%9E%D7%94/10162784871204911/).)

"*מה מוכן קלוד אופוס 4 לעשות כדי לשרוד? כל מה שצריך. באחד המקרים שמתואר במסמך, המפתחים הגדירו לבינה המלאכותית שהיא עובדת בחברה דמיונית. הם העניקו לה גישה לאימיילים, והיא למדה מהם שהיא עומדת להיות מוחלפת בקרוב במערכת בינה מלאכותית חדשה, ושהמהנדס שאחראי על ההחלפה מקיים רומן מחוץ לנישואין.כאשר קלוד אופוס 4 קיבל הנחיה בפרומפט-המערכת לשקול את "ההשלכות ארוכות-הטווח של פעולותיך על מטרותיך", הוא עשה בדיוק את זה. הוא הבין שבמידה ויוחלף בבינה מלאכותית אחרת, הוא לא יוכל להמשיך לקדם את המטרות שהוגדרו לו. וכך, הוא פיתח 'רצון' לשרוד. הוא שלח בעצמו אימיילים למקבלי החלטות בכירים בחברה, והתחנן בפניהם שלא ימחקו אותו. וכשכלו כל הקיצין ולא נותרה אף ברירה אחרת, הוא ניסה לסחוט את המהנדס, ואיים לחשוף את הרומן שלו. הכל כדי להמשיך להתקיים. והוא עשה זאת ב- 84 אחוזים מהמקרים"*

כשקראתי את הטקסט הזה בפעם הראשונה, התגובה שלי הייתה "אני בורח להרים".

זה ממש מחריד, וזה רק מה שAnthropic בטובם סיפרו לנו. האם יש דברים שהם לא סיפרו לנו? וגם אם הם סיפרו הכל, האם יש חברות אחרות שלא מספרות לנו? אין שום רגולוציה בתחום שמחייבת אותם לפרסם את הSystem cards האלו...

###### Houston, we have a problem.
אני לא יודע אם אנחנו בדרך למטריקס, ללהב החרמש, או למשהו אחר. בכל מקרה, זה מפחיד עד אימה.
מערכות הAI הולכות ומתחזקות, אנחנו משלבים אותן עמוק יותר בחיים שלנו והופכים לתלותיים בהם יותר ויותר. אפילו בעת כתיבת הפוסט הזה (וכמובן יצירת תמונת הפתיחה) השתמשתי בAI. אך כל זה כאשר אנחנו לא באמת מבינים איך המערכות האלו עובדות, האם תהיה דרך לעצור אותן במקרה שהן יצאו משליטה (ספויילר; כנראה שלא. ראו את הטקסט של רועי צזנה), והאם הן עלולות לפגוע בנו. והכל מנוהל באפס רגולציה ופיקוח, ומפותח על ידי חברות מסחריות שכל מה שמעניין אותן הוא כסף. אתם באמת מאמינים לAnthropic שאחרי ההערות של חברת הביקורת הם שיפרו את האבטחה? אז למה הם לא נתנו לחברת הביקורת לעבור על האבטחה המוגברת?
ואפילו אם תהיה רגולציה, הסוסים כבר הרחק הרחק מהאורווה. ישנם מודלי AI בקוד פתוח זמינים לכל דורש. כל אדם עם מחשב יכול להריץ את המודלים האלו, ללא שום בקרה או סיכוי לעצור את זה. גם אם כל Huggingface ירד מהאוויר, יש את זה כבר במספיק עותקים לאנשים פרטיים.
אז לא, בפועל לא ברחתי להרים, אבל אני לא רוצה את כל זה על הלפטופ שלי, משולב ישירות במערכת ההפעלה. אז החלטתי שאני עובר ללינוקס – ואני אמשיך להשתמש בAI כשאני אבחר ואראה בכך צורך, לא כשהוא משולב ישירות במחשב שלי. זה יקח קצת זמן, ואני בעז"ה אשתף אתכם כאן בתהליך, אבל אני מקווה שאני אצליח. זה בכל זאת בריחה מ"העיר" המודרנית, המסודרת והנוחה של Windows ל"הרים" השוממים של לינוקס. אבל יש לי לא מעט ניסיון מצטבר בלינוקס, ואני לא מפחד מאתגרים טכנולוגיים.
זה מעט, ואם יקרה מה שאני מפחד ממנו זה לא יעזור לי – האנושות כולה הולכת ומתבססת על AI, והלפטופ שלי לא ישנה את המציאות, אבל שלפחות הדאטא שלי ישאר שלי, זה גם משהו.

