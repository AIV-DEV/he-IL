---
layout: post
title: NAVI C1
---

הייתי מעורב בפיתוח המכשיר: אז הנה קצת פרטים

<img src="https://aiv-dev.com/he-IL/assets/images/NAVI/navi.jpeg"/>

כל מי שמתעסק בשוק הטלפונים הפשוטים מכיר את הבעיה; איכותם יורדת פלאים. הדגמים החדשים הולכים ומתדרדרים, המבחר מצטמצם, והישנים נכנעים לשיני הזמן, במיוחד עכשיו, עם צמצום וסגירת רשתות הסלולר הישנות, עליהם מתבססים מכשירים אלו, אבל גם בלי זה - אני לא חושב שנוקיה דמיינה אי פעם שגם קרוב ל15 שנה אחרי הייצור הראשוני אנשים ימשיכיו להשתמש בC2, למשל. וכמובן, אלו מכשירים מחודשים, עם פלסטיקה לא מקורית ולוחות אם עייפים.

והבעיה הזו היא לא רק בעיה טכנית-כלכלית, אלא בעיה אידאולוגית של ממש. בציבור הדתי רבים משתמשים בטלפונים בסיסיים כאלו מאידאל ולא רוצים להשתמש בסמארטפון. אך מעבר לקושי הטבעי שבבחירה הזו, עם הזמן מכשירי המקשים לא מתקדמים - אלא רק מתדרדרים והולכים. נוקיה C2, למשל, יוצר על ידי חברה ששלטה בעשרות אחוזים משוק הסלולר העולמי והיה יחסית בחזית הטכנולוגיה של זמנו; היום מי שמייצר (אפילו את המכשירים עם המותג "נוקיה") אלו חברות סיניות וזולות, שלא משקיעות מאמץ רב מידי בפיתוח מכשירים איכותיים, מכמה סיבות. בין השאר - הקהל שרוצה את המכשירים האלו הוא קהל שבוי, אין לו אופציות אחרות. בנוסף, רוב השוק של מכשירים אלו נמצא במדינות עולם שלישי וכדומה ששם הם מבוקשים בשל מחירם הזול, ופיתוח הרי עולה כסף שמתגלגל בסוף לעלות המוצר הסופי.

לפני כמה שנים, לזמן קצר, היה נראה ששוק מכשירי המקשים זוכה לעדנה עם מערכת ההפעלה KaiOS שאפילו נתמכה על ידי גוגל ומטא. התעסקתי בה לא מעט ויצרתי את הROM המותאם SkyOS. אולי אאריך בפוסט אחר על המערכת המסקרנת הזו, אך בסופו של יום, מה שחשוב שהיא מתה. ככה שנותרנו עם מכשירים בסיסיים עם חומרה מוגבלת ותוכנה די גרועה.

לקראת סגירת רשתות דור 2 ו3 בישראל, היה ברור שצריך לעשות משהו אם אנחנו רוצים להמשיך להשתמש בטלפונים פשוטים. אני אישית השתמשתי בXiaomi Qin1S+ - אחד הטלפונים הבסיסיים הבודדים ששווים משהו שיוצרו בשנים האחרונות, אבל גם מאז שיוצר הוא עברו כבר 5-6 שנים, הייצור הופסק (ואחר כך חזר), ובכלל, המכשיר לא תומך בכל תדרי הLTE הישראליים. אז התארגנו לייצר מכשיר חדש.

בדקנו אופציות רבות, טובות יותר ופחות, החל מה TCL Flip 2 האמריקני ועד דוגמיות שהזמנו מסין. אגב, תחילת התרגום שלי לקושחה של הZMI Z1 קשורה גם היא לפרוייקט הזה.

לא אתאר כאן את כל המסע הזה, שנמשך קרוב לשנתיים, אלא אסביר על המוצר הסופי שהשקנו לפני כשבוע.

הNAVI C1.

זה לא חלופה לסמארטפון - אין פה לא מוביט ולא וואצאפ, לא וויז ולא בנקים. זה מכשיר בסיסי. פשוט טלפון, ורק טלפון.

בטלפונים הפשוטים הבסיסיים יש 3 חסרונות מרכזיים:

א. הגבלות מטופשות, כמו הגבלה על אחסון הודעות של כמה מאות הודעות בלבד - ולמי שמשתמש רק בשיחות וSMS, ללא וואצאפ וכדומה, מדובר במחיקה של כל ההודעות כל שבועיים-שלושה.

ב. מחסור בפונקציות בסיסיות - פתקים לרשום דברים שצריך לזכור, חיפוש של שירים בנגן המוזיקה (ולא גלילה אין סופית ברשימה בניסיון למצוא את השיר המבוקש), וכדומה.

ג. איכות פיזית פשוט גרועה. המכשירים נהרסים מהר, רגישים מאוד ללחות ומכות, ונקודת התורפה המרכזית - שקע הטעינה. הוא פשוט נהרס מהר מידי.

"בסך הכל" רצינו לפתור את הבעיות האלו, לא באנו לייצר אייפון של עולם המקשים או משהו כזה.

וברוך ד', הצלחנו. בשנים האחרונות השתמשתי בהמון דגמים של טלפוני מקשים, וכמו שכל מי שמתעסק בתחום יגיד לכם - אין מתחרה לQin1S+. מכשיר יחסית אמין ונוח, למרות שיש בו לא מעט באגים. כל דגם שהשתמשתי בו - התגעגעתי מיד לQin1S+. אבל ברגע שעברתי לאב טיפוס של הNAVI - ובדגש על אב טיפוס; המסך שלו היה מפלסטיק ולא מזכוכית מחוסמת, כלומר נשרט בקלות, והמקשים טובים אבל פחות נוחים (באופן מורגש!) מהדגם הסופי - לא התגעגעתי יותר לQin1S+. למעשה, אחרי חודשיים של שימוש החזרתי את המכשיר למעבדה לבדיקות וחזרתי לתקופה קצרה לQin1S+. וזה היה מתסכל במיוחד, וכמה חיכיתי שהמכשיר יחזור... בסוף הוא חזר והגיע יחד איתו מכשיר סופי, עם מסך זכוכית ומקשים חדשים, ואני משתמש בו. נכון, בניגוד לQin1S+ ולנוקיה C5 שהיה לי עוד קודם, מדובר במכשיר בסיסי מאוד - ללא התקנת יישומים וכדומה, אבל זה, כמו שאמרתי, מה שהוא נועד להיות, ואני נהנה ממנו מאוד. בניגוד לשאר מכשירי המקשים הנפוצים בשוק (להוציא הQin1S+), לא צריך למחוק הודעות כל שבועיים שלושה, נגן המוזיקה (שהיה נקודת תורפה כבר בQin1S+) נוח, יש חיפוש חכם באנשי הקשר (כלומר, אני יכול להקליד "כהן" ויציג לי גם אנשי קשר ש"כהן" זו רק המילה השניה - שם המשפחה - בשמם), יש לי לוח שנה משולב לועזי ועברי, וגם את זמני היום על פי ההלכה. יש אפילו מצלמה - שגם לא הייתה בQin1S+ - אם כי בסיסית מאוד. מצורפת תמונה:

<img src="https://aiv-dev.com/he-IL/assets/images/NAVI/pic.jpg"/>

זה הקייס של האוזניות שלי כפי שצולם מהטלפון.

ובאופן כללי, ממשק המשתמש נעים ונוח מאוד לשימוש.

גם בנושא העמידות של המכשיר טיפלנו - מסך המכשיר, כמו שכבר ציינתי, הוא מזכוכית מחוסמת בתקן CG01 למניעת שריטות ושברים. ולמעשה, אפילו אם הוא ישבר, זוהי רק השכבה החיצונית; המסך האמיתי נמצא מתחתיה, עם חלל ביניהם - ככה שבסבירות גבוהה הוא לא יפגע.

הטלפון עמיד למים ואבק בתקן IP54. אמת, זהו דירוג יחסית נמוך בסולם IP, אבל זה יותר מהמכשירים הנפוצים בשוק, כגון מכשירי נוקיה החדשים. באחת הפעמים, הסרתי את גב המכשיר וגיליתי שכל החלק האחורי של המכשיר, כולל הסוללה, היה רטוב משום מה. וזה לא פגע במכשיר או השפיע עליו כהוא כזה.

לתוספת הגנה, למי שרואה צורך (ואני לא רואה סיבה לא להשתמש...) כלולים בערכה של המכשיר, חוץ מהמטען (המלא! לא רק כבל!) והאוזניות גם מגן סיליקון עם פינות בולטות להגנה נוספת, ומגן מסך מזכוכית.

בעיני, זהו מכשיר המקשים הטוב ביותר שראיתי זה שנים. נכון שאני קצת משוחד :)

אבל למען האמת, כל הפרוייקט הזה היה אידאולוגי ולא כלכלי; וממילא, אין לי אינטרס מיוחד שתקנו מכשירים...

אמת, המכשיר לא מושלם. למעשה, כרטיס זיכרון הוא ממש חובה אם אתם מתכננים להשתמש במצלמה או לשמוע שירים. הBluetooth של המכשיר לא תומך בכל סוגי האוזניות (למשל, הBeats הנדרות שלי לא ממש עובדות :( אבל הLiberty 4NC עובדות נהדר) וזה נובע מכך שלממש מחדש את כל פרוטוקול הבלוטוס ככה שיתאים לאוזניות שתוכננו לשימוש במערכות הפעלה אחרות - אנדרואיד וiOS - זה קצת בעייתי. אומנם יש תקן אוניברסלי, ולכן רוב סוגי האוזניות אמורים לעבוד במכשיר, כולל גם לא מעט דגמים שהוספנו בהם תמיכה באופן ידני, אבל כן, עדיין עלולים להיות דגמים שיעבדו בצורה בעייתית.