---
layout: post
title: אפל, נוקיה, ומה שביניהם
---

לפני כ6-7 שנים, כשהתחלתי להתעסק בטלפונים, היה לי טלפון ישן (כבר אז הוא היה נחשב עתיק) אך "חכם" של נוקיה, שהריץ את מערכת ההפעלה Symbian, מערכת ההפעלה החכמה של החברה לפני עידן הסמארטפונים. זו הייתה מערכת הפעלה נהדרת, ונוקיה שלטה בעשרות אחוזים מהשוק, הרבה יותר מאפל של ימינו. אז למה נוקיה קרסה, ומה אפל יכולה ללמוד מזה? 

מערכת ההפעלה סימביאן הייתה מערכת נהדרת, כולל תמיכה במולטי טסקינג, אפליקציות חכמות, והכל במהירות. המכשיר טס. האייפון הראשון הגיע אפילו ללא AppStore, ועל התקנת אפליקציות מבחוץ כמובן שאין מה לדבר בגן הסגור של אפל, ועוד הרבה מאוד הגבלות. אז זה לא הדאיג את נוקיה, שהמכשירים שלה היו טובים בהרבה.
אפילו בהמשך, כשאפל הלכה וצמחה, תומכי נוקיה המשיכו לחשוב שאין מה שיפיל את הענק הזה. למשל במאמר הבלתי נשכח [הזה](https://thesymbianshow.wordpress.com/2010/01/30/%d7%9e%d7%90%d7%9e%d7%a8-%d7%9e%d7%a2%d7%a8%d7%9b%d7%aa-%d7%94%d7%92%d7%95%d7%93%d7%9c-%d7%9b%d7%9f-%d7%a7%d7%95%d7%91%d7%a2/). (אגב, זה בלוג מדהים בנושאי סימביאן שבעליו למרבה הפלא עדיין ממשיך לשלם על הדומיין והאחסון, גם אם לא כותב שם.)

אבל אנחנו מכירים את הסיפור; מסך המגע של אפל ניצח בענק. נוקיה אומנם הוציאה מכשירים עם מסכי טאצ', אבל זה היה טאצ' רזיסטיבי. מה זה אומר רזיסטיבי? מבוסס לחץ בפועל. זוכרים את המגע של מכשירי הGPS הישנים, שלפעמים היה ממש צריך להפעיל כוח כדי שיעבדו? זה רזיסטיבי. אפל, לעומת זאת בחרה בטכנולוגיית טאצ' קפסטיבי, כלומר מבוסס חום גוף. מה שאנחנו מכירים היום. ברור מה יותר נוח. אגב, גם זה לא הפריע לתומכי נוקיה לטעון ש"טאצ' רזיסטיבי יותר טוב, הוא טאצ' אמיתי, המגע שלך הוא באמת מה שמשפיע שם" כמו שראיתי תגובה עתיקה איפשהו...

נוקיה, הענק מפינלנד, נכנסה לסחרור. פתחה את הקוד של סימביאן ואז סגרה אותו; פיתחה מערכות הפעלה חדשות שוב ושוב, בהתחלה עם Maemo, שרצה על מכשירים כגון הנוקיה N900 - שהיה מכשיר חזק מאוד בסטנדרטים של זמנו, ממש חומרה של לפטופ, אבל... דרש הרבה ידע טכני והגדרות בטרמינל, אז לא התאים למשתמש הקצה. בהמשך הגיעה Meego, שפותחה יחד עם אינטל, אבל נזנחה גם היא במהירות לטובת Windows Mobile של מייקרוסופט, שהפכה במהירות לWindows Phone. בהמשך חטיבת הסמארטפונים של נוקיה נמכרה למייקרוסופט עצמה ושם היא מתה סופית בעצם, אחרי כמה שנים כושלות של Windows phone.
כיום נוקיה היא  חברת נישה שמייצרת DumbPhones פשוטים מאוד, וקצת סמארטפונים - אבל גם הם תחת מותג אחר, HMD Global (שזה השם למעשה של החברה שרכשה את הזכויות על המותג נוקיה).

כל זה מזכיר לי מאוד, את אפל של 2025. אחרי ניסיון כושל לשלב AI (ותחת מיתוג חדש ונוצץ, Apple intelligence), פרסמה אפל [מאמר](https://machinelearning.apple.com/research/illusion-of-thinking) שמסביר למה AI זה גרוע. כן, באמת? אחרי שכל כך התאמצתם לשפר במוצרים שלכם והבטחתם נפלאות נזכרתם שזה גרוע? עושה רושם שמישהו אחר פה גרוע.

ואז הגיע הכנס השנתי של אפל. וזה היה נורא. שום שינוי דרמטי, שום הכרזה על פיצ'ר חדש למשתמשים - אפילו לא מבוסס AI.
רק הכרזה על ממשק ושפת עיצוב חדשים - Liquid Glass, ואפילו לא פעם אחת איזכור של השם Siri, עוזרת הAI של החברה. אה, והכרזה על מספור חדש ואחיד לכל מערכות ההפעלה שלה.

אה, וכל זה אחרי המכות שנוחתות על אפל שוב ושוב באיחוד האירופי ובבתי המשפט - הפתיחה לחנויות ואפליקציות חיצוניות, המעבר לType-C, ועוד..

כל זה חדשות ישנות, מה נזכרתי היום? קודם כל, חשבתי על הפוסט הזה הרבה זמן. אבל היום ראיתי [שאפל מבטלת את ממשק Liquid Glass](https://www.geektime.co.il/ios-26-beta-3-is-a-step-back-from-liquid-glass/), כנראה בגלל ביקורות המשתמשים. אני מצטער, אבל ככה ממש מתנהגת חברה בסחרור, שלא מצליחה להתאים את עצמה לטכנולוגיות מודרניות.

האם אפל תקרוס? ממש לא בהכרח. היא חברה ענקית, שולטת בנתח שוק עצום, ויש לה "חפיר הגנה" עמוק במיוחד, בתור מותג נוצץ של האנשים "ששווים באמת". כמו שאבחן סקוט גולווי בספרו הנהדר "הארבע", אפל היא לא חברת טק במהותה אלא חברת מותג.
אבל מה שכן, וזו הוספה שלי, היא מותג בעולם הטק. היא לא יכולה להשאר מאחור. מה שקורה עכשיו נראה רע, רע מאוד. ימים יגידו.
