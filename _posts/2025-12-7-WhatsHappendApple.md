---
layout: post
title: מה עובר על אפל?
---

כתבתי בעבר על המצב הקשה של אפל, שנתפסה לא מוכנה למהפכת הAI, ונראה שעושה יותר מידי טעויות מתוך לחץ. האם עכשיו התחילה הנטישה?

אוקיי, אחרי כזה קליקבייט... אכתוב קצת יותר מפורט. כמו שכתבתי בעבר, אפל לא הייתה מוכנה למהפכת הAI, כמו רוב חברות הביג-טק. אבל בשונה מאחרות, היא לא מצליחה להתאושש. גוגל עם ג'מיני 3 וNano Banana Pro(אחרי בארד הכושל וגרסאות ג'מיני הקודמות) נותנת פייט רציני לOpenAI, ויש שיאמרו עוקפת בסיבוב - ואני ביניהם. פייסבוק (מטא) אומנם עדיין לא השיקה שום דבר משמעותי, אבל השקיעה סכומי עתק בחוקרים ומפתחים בתחום הAI (ועל הדרך איבדה את יאן לקון, מי שנחשב במובנים מסויימים לאבי הAI, ככה שגם היא לא במצב וואו. אבל לפחות לא נראה שעושים רצף של טעויות).

אה, אמרנו מטא?
המעצב הראשי של אפל, אלן דיי, שעיצב את הLiquid Glass החדש של אפל - עובר למטא, וברשת רצות בדיחות על תאונות "פגע וברח".

והוא לא הבכיר האחרון שעוזב את אפל.

ג'ון ג'יאננדראה, סגן הנשיא לענייני AI באפל עוזב את החברה. וזו החלטה הגיונית לכאורה, בהתחשב בעובדה שאפל, איך לומר? לא קוצרת הצלחות בתחום.

אבל.. הוא ממש לא היחיד.

ראש תחום השבבים בחברה, הישראלי ג'וני סרוג'י, שוקל עזיבה על פי הדיווחים. ולא מדובר בעוד בכיר; סרוג'י עומד מאחורי מהפכת הApple Silicon (המעבדים מתוצרת בית של אפל, שהדהימו את כולם).

אפילו טים קוק, המנכ"ל עומד לפרוש ככל הנראה מתישהוא בשנה הלועזית הבאה...

אני חושב שאפשר לחלק את הבעיה של אפל ל2 בעיות מרכזיות:

בעיה טכנולוגית - לא מצליחים להתקדם בנושא הAI כמו שצריך, ואני חושד שהבעיה המרכזית היא שאפל, ממוקדת הפרטיות, לא אספה מספיק דאטא על המשתמשים במהלך השנים כדי לאמן את המודלים שלה.

בעיה ניהולית - נראה שאפל נכנסה להיסטריה; הבטיחו לנו שאייפוו 16 יבוא עם AI, וזה לא קרה, אמרו שיגיע בעדכון תוכנה בהמשך - ולא קרה. בינתיים אייפון 17 הגיע, ובהשקה כלל לא דיברו על AI, והתעלמו לחלוטין מSiri, שבמשך שנים הייתה ה-דבר של אפל.

בגדול, באירוע האחרון, אפל הכריזה על שני שינויים - איחוד שמות מערכות ההפעלה למספור אחיד - 26 - ועיצוב Liquid Glass. שום התקדמות טכנולוגית, בטח שלא בתחום שכל העולם רץ אליו.

אחרי ההימור הכושל על משקפי המציאות המדומה - הApple Vision שהתבררו כיקרות מידי ולא נוחות, והכשלונות בתחום הAI, כעת מתחילה נטישת בכירים.

זה נראה רע מאוד.


כמובן, זה לא אומר שאפל לא תשרוד את המשבר. כפי שכתב סקוט גאלאווי בספרו "הארבע", אפל אינה חברת טק במהותה; היא חברת מותג, שמוכרת מותגי טכנולוגיה. ראינו את זה במיוחד בהשקת האייפון 17, שלמרות ההשקה המאכזבת - גרם לעליה יפה במניות, ונכנסה למועדון היוקרתי של חברות ששוות 4 טריליון דולר, אחרי אינבידיה ומייקרוסופט (ועוד נדבר על מייקרוסופט).

בקיצור, לאפל יש, כמו שגאלאווי קורא לזה, "חפיר הגנה" עמוק מאוד. ויתכן שהחלפת הבכירים וכניסת דם חדש - כמו עמאר סובראמניה, מי שהיה בכיר מאוד בפיתוח ג'מיני בגוגל, תעשה רק טוב לחברה.

כולנו זוכרים איך מייקרוסופט נחשבה לחברה שמרנית, ששכחה מה זה חדשנות, ואף כלל לא סוקרה כאחת מהחברות הגדולות בספר "הארבע". רק בסוף הספר, כשגאלאווי הציע כל מיני חברות שעתידות להצטרף למועדון, הוא הציג את מייקרוסופט - בכלל בגלל לינקדאין, יחד עם עלי באבא ועוד חברות.

אבל אז הגיע סאטיה נאדלה, והזרים דם חדש לחברה, אחרי סטיב באלמר, שנלחם בכל כוחו בלינוקס ובקוד הפתוח - מייקרוסופט היום מחבקת את קהילת הקוד הפתוח; עצר את פיתוח וינדוס פון, הניסיון הכושל והמדמם של מייקרוסופט להכנס לתחום המובייל, הכריז על וינדוס 11 - על אף הבטחתו של סטיב באלמר שוינדוס 10 תהיה גרסת וינדוס האחרונה - ובכך הביא עוד מוצר מניב רווחים למייקרוסופט לשוק; והעיקר, כפי שאנחנו היום יודעים, בזמן שאחרים חיפשו במה להשקיע - אפל במשקפיים ורכב חשמלי, מטא בMetaverse, מייקרוסופט הימרה על איזו חברה קטנה - OpenAI. והנה, מייקרוסופט חזרה בענק לקדמת הבמה.

אז ימים יגידו...