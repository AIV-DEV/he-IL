---
layout: post
title: אנדרואיד יוצאת לחופשי?
---

אחרי הפוסטים הקודמים שלי כאן על הכיוון המונופליסטי בבירור אליו גוגל צועדת, האם נראה סוף סוף בשורה חדשה בשוק המובייל?


מאז דצמבר 2011, תאריך השחרור של הגרסא האחרונה של מערכת ההפעלה סימביאן, תחת השם נוקיה בל, אנדרואיד וiOS שולטים בצורה מוחלטת בשוק המובייל. אבל למרות שאנדרואיד היא קוד פתוח, את קהילת התוכנה החופשית זה לא מספק. מדוע?

1. אנדרואיד, למעשה, מסחרית לחלוטין. לא רק שאין אף מכשיר שנמכר באופן רשמי עם AOSP נקי, אלא שאפילו אם תצרבו על המכשיר שלכם AOSP טהור, למשל באמצעות Project Treble, תקבלו מכשיר עם פונקציות בסיסיות בלבד, ואפילו כשתתקינו אפליקציות, רבות מהם לא יתמכו או יעבדו חלקית בלבד, בגלל החוסר בחבילת שירותי גוגל (Gapps), שהיא כבר מסחרית לגמרי.

2. AOSP טהור כלל **לא יכול** לעבוד כמו שצריך על אף טלפון, בשל דרייברים וקבצים בינאריים קנייניים של יצרניות החומרה השונות. מאז Project Treble המצב השתפר מעט, אבל עדיין פונקציונאליות בסיסית לא תמיד נתמכת - למשל, תקראו על הניסיונות להפעיל VoLTE במכשירים עם GSI.

כלומר, למעשה, גוגל השתמשה בפתיחת הקוד של אנדרואיד כטקטיקה להשתלטות על השוק - אותה טקטיקה שגם נוקיה ניסתה כשפתחה את הקוד של סימביאן, אך באיחור שהיה קטלני עבור נוקיה, אך לא באמת תכננה שאנדרואיד תהיה מערכת הפעלה פתוחה. אפשר לראות את זה בצורה בולטת בשינויים שגוגל עושה, במיוחד השינויים האחרונים שכתבתי עליהם, שהם עם אינטרס מסחרי מובהק ולא לטובת המשתמשים.


אנשי קהילת הקוד הפתוח די מתוסכלים מהמצב הזה כמובן, וניסו במהלך השנים לפתח כל מיני מערכות הפעלה חופשיות לשוק המובייל. Ubuntu Touch, FireFoxOS, PostmarketOS...  אך כל הניסיונות נכשלו, למעשה. (גם PostmarketOS שעל הנייר עדיין קיים ונתמך). וזה מ3 סיבות:

1. חוסר התאמה לחומרה - בעצם, תמונת המראה של סעיף 2 מלמעלה; הרי כל הדרייברים וכדומה אינם קוד פתוח. בעיה זו נפתרה, באופן חלקי, על ידי יצור טלפונים ספציפיים. כמובן, הבעיה היא, שזה לא לינוקס, זה לא אוניברסלי לכל הטלפונים.

2. תאימות לאפליקציות; אפליקציות מפותחות לאנדרואיד ולiOS. איזו סיבה יש - בין לי כמפתח פרטי ובין לחברות ענק כמו מטא (וואצאפ, פייסבוק, איסנטגרם...) לפתח את האפליקציות שלנו גם לאיזו מערכת הפעלה איזוטרית של כמה גיקים?

3. אין חברה גדולה, שתהווה מנוע כלכלי, מאחורי פרוייקט כזה. זה חיסרון - כי אז אין את הכסף והמשאבים, וזה גם יתרון, שמונע מסחור של מערכת ההפעלה.

מערכת ההפעלה KaiOS הייתה הבטחה. היא פתרה את 3 הבעיות:

1. יצרו מפרט ודרישות חומרה ספציפיות למכשירים התואמים

2. שיתוף פעולה עם גוגל ומטא הביא אפליקציות בסיסיות - כגון וואצאפ וגוגל אסיסטנט - למערכת ההפעלה.

3. חברות כמו נוקיה, וענק הסלולר ההודי Jio השתמשו בKaiOS.

אבל... המערכת התמסחרה, והבעיות של אנדרואיד דבקו גם בה; היא הייתה אומנם פורק של FireFoxOS החופשית, אך לא סופק בפועל קוד שאפשר להשתמש בו בצורה נקיה, כקוד פתוח טהור. מעבר לזה, בניסיון להוזיל עלויות - המערכת נועדה למכשירים בסיסיים לשווקים מתפתחים ולא לFlagships, דרישות החומרה הבסיסיות היו, איך לומר? די מנותתקות מהמציאות. מערכת הפעלה שהיא בעצם דפדפן, שכל האפליקציות בה הן אפליקציות ווב, וכל זה... על 512MB RAM, במקרה הטוב. תחשבו רגע כמה ראם הדפדפן שלכם זולל. אה, ובגרסאות הראשונות של מערכת ההפעלה לא הייתה דרך לנקות את הRAM ולשחרר אותו משימוש של אפליקציות שנסגרו, חוץ מהפעלה מחדש של המכשיר. תענוג גדול.

אחרי כל זה, הFree software foundation, הכריזה בכנס 40 שנה להיווסדה על פרוייקט חדש: Librephone.
הפרוייקט הזה נוקט בגישה מעניינת, וחיובית מאוד; קהילת הקוד הפתוח הבינה, סוף כל סוף, שאין טעם לפתח מערכת הפעלה עצמאית, ולסבול מכל כך הרבה בעיות. אז הם מתבססים על אנדרואיד, וזה - בטח יחד עם פרוייקט microG, יפתור את בעיית התאימות והתמיכה  באפליקציות. נהדר.

אבל... אם כן, מה רע בLineageOS או כל הפצה אחרת של אנדרואיד שמבוססת על AOSP? כי הפצות אלו לא מממשות את הרכיבים הקנייניים בעצמן, אלא משתמשות בבינאריים הקנייניים של היצרנים. בFSF, לעומת זאת, מתכננים לכתוב הכל מאפס. פרוייקט ארוך, מורכב, ולא זול בכלל. בתור התחלה יבחרו מכשיר עם כמה שפחות רכיבים קנייניים בתוכנה שלו, ויתאימו את אנדרואיד אליו, על ידי Reversing של הרכיבים הקנייניים שבו וכתיבתם מחדש כתוכנה חופשית. לא, אל תשאלו אותי איך זה אמור להיות חוקי. אני לא עו"ד, אני חובב טק. בעיני, יש לזה פוטנציאל נהדר גם לפתור את הבעיה השלישית, בלי להכנס למלכוד של המסחור.

איך? מצד אחד, לא תהיה חברה שתשלוט במערכת ההפעלה, אך אולי אחת מהיצרניות הקיימות תבין שיש כאן שוק - קטן, אך שבודאי יש בו לפחות כמה מאות אלפי עד מיליוני קונים פוטנציאליים, ותייצר מכשיר בשיתוף פעולה רשמי עם הקהילה, או לפחות תקל כמה שיותר על ההתאמה שלו לLiberphone.
עד כאן על הפרוייקט עצמו, המעוניינים מוזמנים לקרוא את ההכרזה באתר הFSF.

ועכשיו... בנימה אישית. על אף שאני חובב קוד פתוח, אני לא אידאולוג קנאי של תוכנה חופשית, ובעיני זו קצת הגזמה הכיוון אליו הם הולכים, אבל... כיף לראות גם כיוון של פתיחות בעולם המובייל אחרי כל עלילות גוגל ואנדרואיד בתקופה האחרונה.