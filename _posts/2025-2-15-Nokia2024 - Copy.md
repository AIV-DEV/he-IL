---
layout: post
title: דגמי נוקיה 2024, קצת היכרות פלטפורמת CluodFone
---

חברת נוקיה הוציאה לפני מספר חודשים סדרה של מכשירים:

Nokia 215 4G 2024  
Nokia 220 4G 2024  
Nokia 225 4G 2024 (רק לסין)  
Nokia 235 4G 2024  
Nokia 3210 4G 2024  

למעשה, כל המכשירים האלו הם אותו המכשיר עם פלסטיקה שונה. צריבת קושחה של אחד על השני עובדת, והמכשיר עובד. יתכן אומנם שיהיו בעיות פה ושם, אם יש רכיבי חומרה ספציפיים שונים, אבל בגדול הכל עובד חלק.  
המכשירים האלו – וזה די מוזר, בהתחשב בכך שהם כנראה נועדו להיות Feature Phones ולא Dumb Phones (הסבר בהמשך) באים עם מעבד חלש יותר מהסדרה הקודמת שיצאה בשנת 2020.  

המכשיר שיש לי הוא אב טיפוס של נוקיה 215  

<img src="{{ site.baseurl }}/assets/images/NOKIA2024/1.png" width="382" height="270" />

כפי שאפשר לראות, המכשיר אלגנטי בהרבה מדגמי 2020. יש פה עוד יתרון נחמד – שקע Type C!  

<img src="{{ site.baseurl }}/assets/images/NOKIA2024/2.jpg" width="198" height="264" />

נוקיה די השקיעה במכשירים האלו מבחינת נראות, ויש עוד כל מיני שיפורים בתוכנה שאפשר להתעכב עליהם, אבל אני אסביר פה על הנושא שהכי מעניין אותי כאן:  

##### המעבר מ-Dumb Phones ל-Feature Phones  

בואו נסביר רגע את המושגים האלו:  
לפני כ-5 שנים, כשנוקיה התחילה לעשות את הקאמבק שלה ולייצר שוב טלפוני מקשים, היא בחרה בכיוון של Feature Phones, עם אפליקציות. המכשירים היו עם מערכת שנקראת KaiOS, והיו עם חנות אפליקציות, היה להם גוגל מפות, מייל, פייסבוק, טוויטר, ואפילו וואצאפ.  
אבל המכשירים האלו היו איטיים מדי ונוקיה הפסיקה לייצר אותם, ולאט לאט הם תומכים בפחות אפליקציות.  

מאז, במשך כמה שנים, נוקיה יצרה רק Dumb phones – כדוגמת נוקיה 105, 110, 215, 225 – בסדרות הישנות.  
הטלפונים מהסדרה החדשה הם **Feature phones**. הם מריצים מערכת הפעלה זהה למכשירים הקודמים (S30+, שזה מיתוג של נוקיה ל-Mocor_20A של Unisoc למכשירים פשוטים...), אבל הוסיפו לה "חנות אפליקציות" בסיסית. כיום אין שם הרבה – חדשות, פייסבוק, טוויטר, יוטיוב, וכמה משחקים.  
אבל לאט לאט יוצרים לזה עוד אפליקציות, כולל דיווחים ברשת על כך שוואצאפ אמור להגיע!  

<img src="{{ site.baseurl }}/assets/images/NOKIA2024/3.jpg" width="235" height="176" />

ואם יש חנות אפליקציות, זה אומר שיש אופציה להתקין אפליקציות לא רשמיות 😉.  

אבל לפני שנראה איך מתקינים, עלינו להבין איך אפליקציות אלו עובדות.  
למעשה, זה לא ממש חנות אפליקציות, והאפליקציות לא רצות בצורה נייטיבית על המכשיר. למעשה, הן אפילו לא מותקנות על המכשיר!  

המכשירים משתמשים ב-Cloud Apps של חברת **Cloud Mosa**.  
העיקרון מאחורי השירות הזה הוא שהוא נועד למכשירים פשוטים ללא כוח עיבוד חזק. האפליקציות הן רק קיצורי דרך שמוצגים בטלפון, וכל העיבוד והחישובים מתבצעים על השרת.  
כן, זה סיוט של פרטיות בעיניי... ולא רק זה, האפליקציות, אפילו הפשוטות ביותר, כגון אלו שמציגות טקסט בלבד – יעבדו רק בחיבור לרשת.  

למעשה, אפילו הכניסה ל"חנות", שיותר נכון להגדיר אותה כ"אזור האפליקציות", כי פשוט מוצגים שם כל הסמלים, ורק דרך שם אפשר להיכנס אליהן (ללא אופציית התקנה ישירות למכשיר), דורשת חיבור לרשת.  

טוב, אבל איך מתקינים על זה אפליקציות משלנו?  

#### שלב 1: כניסה לאזור האפליקציות  

<img src="{{ site.baseurl }}/assets/images/NOKIA2024/4.jpg" width="160" height="214" />

נלחץ על מקש האפשרויות (הימני, מעל מקש החיוג) ונבחר ב-About, יוצג לנו מסך מידע על פלטפורמת **Cloud Phone**.  
נלחץ מספר פעמים על המקש הימני, עד שיוצג לנו מסך ששואל אם להפעיל מצב מפתח.  

כמובן שנאשר.  

<img src="{{ site.baseurl }}/assets/images/NOKIA2024/5.png" width="157" height="230" />

#### שלב 2: הרשמה לפורטל המפתחים  
נעבור לפורטל המפתחים [כאן](https://www.cloudfone.com/my) ונירשם.  
יופיע לנו מסך כזה:  

<img src="{{ site.baseurl }}/assets/images/NOKIA2024/6.png" width="187" height="149" />

#### שלב 3: הוספת המכשיר  
נזין את ה-IMEI שלנו (את שני המספרים, כי המכשירים הם Dual SIM).  

<img src="{{ site.baseurl }}/assets/images/NOKIA2024/7.png" width="535" height="286" />

#### שלב 4: יצירת אפליקציה  

במסך הראשי נלחץ על `+` ליד **Widget list**, ואז נראה מסך להגדרת האפליקציה שלנו.  

<img src="{{ site.baseurl }}/assets/images/NOKIA2024/8.png" width="288" height="188" />

בשורה הראשונה נגדיר את שם האפליקציה.  
ב-Icon נבחר להעלות תמונה בפורמט PNG בגודל 80x80 פיקסלים (עד 1MB).  

אני "מתקין" את אפליקציית תפילת הדרך שלי, שהיא דף HTML פשוט.  
הקישור של האפליקציה שלי הוא:  
[https://ashivered.github.io/CloudFone-Tfilat-Haderech/](https://ashivered.github.io/CloudFone-Tfilat-Haderech/)  

נפתח שוב את פלטפורמת Cloud בטלפון שלנו ונראה שנוספה לנו אפליקציה!  

<img src="{{ site.baseurl }}/assets/images/NOKIA2024/9.jpg" width="160" height="214" />

הערה חשובה:  
הפלטפורמה הזו עובדת **למרבה הצער** רק במכשירים באירופה וסין.  
אם המכשיר שלכם לא תומך, כנראה שצרובה עליו קושחה של אזור אחר.  

פיתרון אפשרי:  
להבנתי, הקושחה [הזו](https://iminterestedinapathy.arktech.host/3210.zip) תפתור לכם את הבעיה.  

**תהנו 😊, ואל תשכחו שהכל על אחריותכם. במיוחד בצריבת קושחה עלול להיות סיבוכים.**  
